# Introduzione

La **Piattaforma Digitale Nazionale Dati (PDND) Interoperabilità** è progettata per garantire il principio del **"once only"**, secondo cui le Pubbliche Amministrazioni (PA) non devono più richiedere ai cittadini informazioni che sono già in loro possesso.

PDND Interoperabilità offre un **punto di accesso unificato** al **Catalogo degli e-service**, un elenco di servizi digitali messi a disposizione dagli enti aderenti. Il catalogo è inizialmente popolato da grandi erogatori di dati, i quali sono **obbligati per legge** ad accreditarsi alla piattaforma, sviluppare le interfacce e rendere disponibili le proprie basi dati **senza costi aggiuntivi per la finanza pubblica** (Art. 50-ter, comma 2, C.A.D.).

Grazie a questa piattaforma, gli enti aderenti possono:

* Consultare il **catalogo** e trovare i servizi disponibili;
* **Registrarsi e accedere** ai servizi di loro interesse;
* Usufruire di un **processo standardizzato** per l’accesso agli e-service e il riutilizzo delle istruttorie, riducendo gli oneri amministrativi;
* **Autenticare e autorizzare** sia gli erogatori che i fruitori, garantendo la sicurezza dello scambio di informazioni;
* **Tracciare e conservare** le operazioni amministrative tra enti.

PDND **non** tratta né conserva i dati scambiati tra gli enti e **non** permette un accesso indiscriminato o generalizzato ai dati delle amministrazioni.

Non tutte le funzionalità previste dalle linee guida AgID sono state ancora implementate, e alcune sono in fase di sviluppo. Mentre le linee guida descrivono ciò che la PDND Interoperabilità diventerà a regime, questa guida fornisce **tutti i dettagli necessari per utilizzare le funzionalità disponibili oggi** e viene costantemente aggiornata.

PDND Interoperabilità permette alle Pubbliche Amministrazioni di accelerare e standardizzare il flusso di condivisione delle informazioni tra loro. Ci sono tre aspetti chiave:&#x20;

* la nascita di un catalogo unico per tutta la Pubblica Amministrazione. Viene chiamato _Catalogo degli e-service_ o _Catalogo delle API_;
* la creazione di un canale sicuro e standard tra chi eroga un e-service e chi ne fruisce, senza necessità di integrazioni personalizzate;
* la possibilità di riutilizzare le verifiche effettuate da altri enti, riducendo l'onere amministrativo e i tempi di accesso al dato.

Per cittadine e cittadini, questo si traduce in due vantaggi evidenti:

* procedure più semplici e snelle, evase in tempi ridotti, senza ulteriore aggravio per le finanze dello Stato;
* non dover più dare alle pubbliche amministrazioni informazioni già in loro possesso (principio del _once only_).
