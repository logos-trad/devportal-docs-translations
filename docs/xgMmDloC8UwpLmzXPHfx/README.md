# Introduzione

Gli scambi di informazioni tra erogatore e fruitore avvengono al di fuori del perimetro dell'infrastruttura tecnica di PDND Interoperabilità, che non ne ha visibilità. Una volta che PDND Interoperabilità ha rilasciato un voucher valido al fruitore, questo può contattare direttamente l'erogatore. Attraverso il servizio di tracing è possibile raccogliere informazioni quantitative relative a queste transazioni.

Come definito nelle Linee Guida per l'Interoperabilità al paragrafo 13, "Raccolta delle informazioni relative agli accessi e alle transazioni", il tracing è

> un servizio di raccolta dei tracciati che descrivono l’andamento esclusivamente quantitativo delle transazioni avvenute tra ciascun Erogatore e ciascun Fruitore.

### Cosa fa il tracing

* Fornisce supporto per il tracciamento e l’osservazione delle interazioni tra aderenti;
* colleziona alcune informazioni utili a misurare l’efficacia dell’interoperabilità nel tempo.

### Cosa non fa il tracing

* Non fornisce supporto alla valutazione degli SLA eventualmente concordati tra aderenti;
* non impone blocchi automatici se un determinato fruitore supera la soglia di chiamate API/giorno dichiarata all'interno delle finalità.
